---
title: "a\_ostrévky,  z\_jakého dřeva jsou ostrévky"
contentType: poetry
---

<section>

Blesk sežeh ženám drsné vlasy  
a déšť jim oči vyplavil,  
polím pak zažeh žitné klasy,  
psí vítr! popel nenavrací,  
palčivý smích, když suchý jíl  
se ustavičně v řece ztrácí,  
listí se sype, lněné hlasy  
zas záblesk světla zaplašil.

Zatmívá se a stébla slámy  
se zaklánějí, zlomená  
letní noci, jejími trámy;  
ozývá se stesk po mrazu.  
Studem stulená kolena  
svírají trsy zimostrázu  
a na dně nářku, v klíně jámy  
krčí se smrtka schoulená.

Sypej si popel, stínej ostře  
trávu, náhrobní kameny,  
na sotnách spíš ti někdo prostře,  
prvně však ruce zpřeráží.  
Zbývá ti skrýt se za kmeny;  
křídla tam tlučou jen do tváří,  
a suchý skřípot dřeva zastře  
zarytě vyschlé prameny.

</section>
