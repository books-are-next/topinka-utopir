---
contentType: prose
---

## zaříkání slov

Rousali jsme se rosou,  
oba s bílýma očima,  
v sítinách.

Koně už dávno vypřáhli  
a stíny stromů naproti na svahu  
se prodloužily. Zvonilo k nešporám.

— Pojďme pryč — vykřik jsem;  
ale bylo už pozdě.  
Na stezce v poli klečela jedna z jezinek.

— AMAJDAM — začala tak jako včera.  
— Dneska si nebudem hrát na ptáčky,  
ani na mrtvou rybu. Nechci tě ani  
proměnit v kámen.  
Budu tě trýznit daleko záludnějc,  
budu ti zaříkat všechna slova.  
GRIAU, GRIAU, klíčem tě zakleji,  
AMAJDAM, nemáš v co doufat, „strunooký“!  
Moře tě umoří,  
ráno zraní,  
upíři upijí,  
AMAJDAM, není v co doufat;  
tešeš si stesky a hlad tě hladí,  
stíny tě stínají a stud studí.  
Budu tě trýznit, že trní se ustrne,  
budu ti zaříkat…

                                    — Střez se, babo, střez,  
přijde na tě běs,  
halelujah!                 — zasykla Zenka jako včera  
a jezinka zmizela. Kolem už zase  
siváčka nebylo.

Vraceli jsme se prokřehlí  
podél navršených vozů obilí,  
po stejné stezce jako včera;  
beze slov.
