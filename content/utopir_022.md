---
title: "a\_vyprávěl Miodrag básník,  ještě než spustili truhlu"
contentType: poetry
---

<section>

Ubližován, ukřižován,  
             ohryzáván ještěrkami,  
bez ustání uspávaný ospinkami,  
neslýcháno, ještě blouzní,  
             kdo to spáchal?,  
             klenový kůl tak hluboko; oči prachem zasypány,  
             — Kam tak chvátáš, — půjdeš s námi!,  
/vlídní lidé, a já s nimi/,  
             zohyzděn a pohryzán,  
             k plavuním, na pláž, k jezeru mléka,  
tam za chrta dán,  
             na krku šrám  
             a na oku zákal,  
             krev mi stéká,  
             k jezeru mléka,  
             poprchává, poprchává,  
už zase dcera ovčáka, už zase tajně v rubáši,  
             má pošetilá, pošetilá,  
                 v olších sis měla prsa zakrýt,  
             v olších,  
když jsem ti vlasy rozpouštěl.  
— Mlč, musíš být smířlivě hluchý, aby ti otec vyprávěl,  
             a starý ovčák se chlípně smál,  
             už jako chlapec chtěl být král, jen aby zraňoval,  
             princeznám prsíčka zraňoval, tak halabala,  
— Hlupáku! navzájem si je rozdíraly, balahala,  
křičela dcera ovčáka, — a klín, co klín, až po ty  
             nejzazší —

             — Bože, zas bosa,  
             nač sis pak přede mnou nohy omývala?;  
             — Ty mlč, musíš být smířlivě hluchý,  
             aby nám otec vyprávěl,  
             pošetilá, pošetilá,  
             poprchává, poprchává,  
/kdo z vás se odváží?/ tak dlouho pod zemí,  
             a ploché skřípání  
             kopáčů jen smrtí balamutí,  
             prý vrazili klín, hrbounci krutí,  
             pěstmi je prý bila,  
— Aby tě ras spral, nevidíš, jazyk dosud lne k hltanu,  
             ztuhlý v řeči, nepřivázán,  
             ohryzáván ještěrkami, /kdy kaluže,  
             kdy žblunknutí,  
             kdy tlamičky? tlumené již hlubokostí  
             zoubků/.

             Zpocený,  
strachem promrzlý do kostí šel jsem nazpět,  
             blíž a blíž,  
                         v povětří čehý a hot,  
             nač pláč?, hřmor?, hrot?,  
             bělounká, ty mi odpustíš,  
promineš suchý hřmot,  
             promineš kameny v řece a klády  
             v řece, praskání chrastí,  
             útesné sosny a útesné smrky,  
             na dlani šrám,  
             poprchává, poprchává,  
             nekřič již — Hlupáku! líbej hlínu,  
             balahala, —  
tak jako poprvé;  
             tehdy’s mě brusinkami oklamala,  
a já potom /vzpomínáš?/ sblížil tvé hustě černé vlasy  
                         s prachem,  
oni však tvrdí, — oči jsi zasypal — /proč?/, snad zde.

             A tak není tu otisku, kapličky na mezi,  
             jizvy po ptácích,  
                         co kdysi odletěli,  
             ba ani rýhy po vodě,  
             za plující.  
             Je tu jen  
             zpuchřelé dřevo, vyřezaná holoubata,  
upíři s tvářemi nemluvňátek /a naruby/, co zamezí  
             přibývání měsíce i povodně;  
             o slavnostech slunovratu či na den  
             Mláďátek  
                         teď nikdo neplaví koně,  
             /obilí sijí za nocí/, a hříva čerstvě sťatá  
a dvířka příliš úzká, nízká dvířka;  
             lživá;  
a dcera ovčáka, a zase tajně v rubáši,  
             pošetilá, pošetilá,  
             hlavičky rubáš jim a voláš — Přijď, až se sem  
             navrátím,  
             přijď vstříc, vstříc,  
             budeme skákat přes slizké kosti  
             /mé hebké podušky!/

— Mlč, hosti už do pekla peláší, —  
             líbej hlínu, hlínu, hlínu,  
             nelaskaná, nelaskaná,  
             — v olších sis měla prsa zakrýt,  
             v olších sis měla —  
teď za to trp,  
             za každý sten  
                         ti prodloužím den,  
             /že by snad slzy?/, žes dávno zemřela?,  
             dávno nedávno — co rozsivky?, ostružky?,  
             morušky?,  
                    prosím tě, přestaň, zrazuji tě,  
vyštrachám srp!,  
             pak se snad konečně rozlítostníš. —

             Zde přestal Miodrag básník, ztuhlý v řeči,  
/truhlu zatím už dávno spustili/, a někdo přiváděl  
             své mrtvé;  
             — Třese mě zimnice,  
             už od včera, —  
             šeptá a klečí.  
                — V údobí dubnových dešťů bývám krutý,  
loni s tím klenovým klínem, letos,  
             čeká mě trdlice. —

             Pomalu odcházel;  
             s lískovými pruty.

</section>
